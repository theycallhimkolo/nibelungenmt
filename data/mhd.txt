Under der linden
an der heide,
dâ unser zweier bette was,
Dâ mugt ir vinden
schône beide
gebrochen bluomen unde gras.
Vor dem walde in einem tal,
tandaradei,
schône sanc diu nahtegal.
Ich kam gegangen
zuo der ouwe:
dô was mîn friedel komen ê.
Dâ wart ich enpfangen,
hêre frouwe,
daz ich bin sælic iemer mê.
Kuste er mich? wol tûsentstunt:
tandaradei,
seht wie rôt mir ist der munt.
Dô het er gemachet
alsô rîche
von bluomen eine bettestat.
Des wirt noch gelachet
inneclîche,
kumt iemen an daz selbe pfat.
Bî den rôsen er wol mac,
tandaradei,
merken wâ mirz houbet lac.
Daz er bî mir læge,
wessez iemen
(nu enwelle got!), sô schamt ich mich.
Wes er mit mir pflæge,
niemer niemen
bevinde daz wan er und ich —
Und ein kleinez vogellîn,
tandaradei,
daz mac wol getriuwe sin.
Diu werlt was gelf, rôt unde blâ,
grüen in dem walde und anderswâ:
Kleine vogele sungen dâ –
nû schriet aber diu nebelkrâ.
Pfligt si iht ander varwe? Jâ!
sist worden bleich und übergrâ.
des rimpfet sich vil manic brâ.
Ich saz ûf eime grüenen lê,
da ensprungen bluomen unde klê
zwischen mir und eime sê –
der ougenweide ist dâ niht mê.
Dâ wir schapel brâchen ê,
dâ lît nû rîfe und ouch der snê:
daz tuot den vogellînen wê.
Die tôren sprechent: "snîâ, snî!"
die armen liute: "owê, owî!" –
Des bin ich swaere alsam ein blî:
der wintersorge hân ich drî.
Swaz der und der andern sî,
der wurde ich alse schiere frî,
waer uns der sumer nâhe bî!
Ê danne ich lange lebt alsô,
den krebz wolt ich ê ezzen rô.
Sumer, mache uns aber frô!
dû zierest anger unde lô.
Mit den bluomen spilt ich dô,
mîn herze swebt in sunnen hô –
daz jaget der winter in ein strô.
Ich bin verlegen als ein sû,
mîn sleht hâr ist mir worden rû.
Süezer sumer, wâ bist dû?
jâ saehe ich gerner veltgebû!
Ê deich lange in selher drû
beklemmet waere, als ich bin nû,
ich wurde ê münch ze Toberlû.
Dû bist mîn, ich bin dîn.
Dû bist mîn, ich bin dîn.
Des solt dû gewis sîn.
Dû bist beslozzen
In mînem herzen,
Dû bist beslozzen
In mînem herzen,
Verlorn ist das sluzzelîn:
Muost ouch immêr darinne sîn.
Verlorn ist das sluzzelîn:
Muost ouch immêr darinne sîn.
Dû bist mîn, ich bin dîn.
Dû bist mîn, ich bin dîn.
Des solt dû gewis sîn.
Dû bist mîn, ich bin dîn.
Dû bist mîn, ich bin dîn.
Des solt dû gewis sîn.
Wér sól ûf Steinsberc
würken Wernhartes werc?
hei, wie er gap unde lêch!
des er dem biderben man verzêch,
Des enmóht er niht gewinnen.
daz was der wille: kom diu state,
si schieden sich ze jungest mit minnen.
Dô der guote Wernhart
an dise welt geborn wart,
dô begónde er teilen al sîn guot.
dô gewán er Rüedegêrs muot,
Der saz ze Bechelaere
und pflac der marke menegen tac.
der wart von sîner vrumecheit sô maere.
Steinsberc die tugende hât,
daz ez sich nieman erben lât
wan ein, der ouch êren pfligt.
dem strîte hât ez an gesigt.
Nû hât ez einen erben:
der werden Oetingaere stam
der wil im sînen namen niht verderben.
"Sîne klâwen
durch die wolken sint geslagen,
er stîget ûf mit grôzer kraft.
ich sich in grâwen
tegelîch, als er wil tagen,
den tac der im geselleschaft
erwenden wil, dem werden man,
den ich mit mit sorgen în verliez.
ich bringe in hinnen, ob ich kan. sîn vil
manigiu tugent mich daz leisten hiez."
"Wahtaer, du singest,
daz mir manige freude nimt
und mêret mîne klage.
maer du bringest,
der mich leider niht gezimt,
immer morgens gegen dem tage:
diu solt du mir verswîgen gar!
daz gebiut ich den triuwen dîn.
des lôn ich dir, als ich getar,
sô belîbet hie der geselle mîn."
"Er muoz et hinnen
balde und ân sûmen sich.
nu gip im urloup, süezez wîp.
lâze in minnen
her nâch sô verholn dich,
daz er behalte êre unde den lîp.
er gap sich mîner triuwe alsô,
daz ich in braehte ouch wider dan.
ez ist nu tac. naht was ez dô mit drucken
an die brust dîn kus mir in an gewan."
"Swaz dir gevalle,
wachtaer, sinc und lâ den hie,
der minne brâht und minne enpfienc.
von dînem schalle
ist er und ich erschrocken ie,
sô ninder morgenstern ûf gienc
ûf in, der her nâch minne ist komen,
noch ninder lûhte tages lieht.
du hâst in dicke mir benomen
von blanken armen und ûz herzen nieht."
Von den blicken,
die der tac tet durch diu glas,
und dô wahtaere warnen sanc,
si muose erschricken
durch den, der dâ bi ir was.
ir brüstlîn an brust si dwanc.
der rîter ellens niht vergaz:
des wold in wenden wahtaers dôn.
urloup nâh und nâher baz
mit kusse und anders gap in minne lôn.
Uns hât der winter geschât über al:
heide unde walt sint beide nû val,
dâ manic stimme vil suoze inne hal.
Saehe ich die megde an der strâze den bal
werfen, sô kaeme uns der vogele schal.
Möhte ich verslâfen des winters zît!
wache ich die wîle, sô hân ich sîn nît,
daz sîn gewalt ist sô breit und sô wît.
Weiz got, er lât ouch dem meien den strît:
sô lise ich bluomen, dâ rîfe nû lît.